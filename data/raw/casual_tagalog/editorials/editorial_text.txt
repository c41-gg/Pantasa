Bilang na ang mga araw ng tinatawag na “bulakbol” cops sa Metro Manila. Sa programang inilunsad ni NCRPO chief Maj. Gen. Sidney Hernia na E-Gov Super App, mahu­huli­ na ang mga pulis na nagbubulakbol. Ang tinutukoy ko mga kosa ay itong mga pulis na pagkatapos mag-check atten­dance­ ay sasakay sa kanilang motor at lilisanin na ang duty area nila. Babalik lang ang bulakbol cops sa deployment area nila kapag oras na namang muli ng pagdalaw ng taga-check ng attendance nila. Get’s n’yo mga kosa? Subalit sa bagong programa ni Hernia, hindi lang pinaunlad nito ang response time ng kapu­lisan at reporting ng krimen kundi mababantayan din ang mga naka-deploy na pulis sa commercial at crime-prone areas sa Metro Manila. Mismooooo! Kapag walang bulakbol cops na sa Metro, magdadalawang-isip din ang mga kriminal na tumira dahil t’yak sa kulungan ang bagsak nila. Hehehe! Ambot sa kanding nga may bangs!
Inaamin naman ni Hernia na maikli na lang ang panahon n’ya na manatili sa Philippine National Police kaya’t minabuti n’yang gumawa ng mga proyekto at programa para masabi man lang na may iniambag din s’ya sa PNP. Dipugaaaaa! Kaya’t kahit wala pa s’yang tatlong linggo bilang hepe ng NCRPO, kung anu-anong programa para makinabang ang PNP at komunidad sa Metro Manila ang inilunsad n’ya. Sa kanyang “Meet and Greet” with media­ and vloggers nitong Lunes, inilunsad ni Hernia ang E-Gov Super App kung saan mapadali na ang pag-report ng komu­nidad sa mga nangyayaring krimen, at maging ang response time ng kapulisan. Isang pindot lang sa mobile phones at presto ….makarating na ang krimen sa limang distrito ng NCRPO. At higit sa lahat, makakarating kaagad ang report sa pina­kamalapit na police station na kaagad-agad magres­ponde ang mga ito. Abayyyyy! Napakagaling naman ng naisip nitong si Hernia. Sanamagan! Get’s n’yo mga kosa? Hehehe! Kelangan pa bang i-memorize ‘yan?
Kasama ni Hernia sa paglunsad ng bagong apps ng NCRPO ang mga hepe ng police districts na sina MPD director Brig. Gen. Tom Ibay; QCPD director Col. Bong Buslig­, EPD director Col. Villamor Tulliao, SPD director Brig. Gen. Bernard Yang at NPD director Col. Josefino Ligan. Silang lahat ang mangangasiwa sa mga programa ni Hernia sa Metro Manila, lalo na itong “Anti-Crime Super App,” na nasa dry run stage pa lang. Ayon kay Hernia, sisikapin n’yang maging operational, sa tulong ng Department of Information and Communication Technology, itong anti-crime app bago mag-Disyembre. Alam n’yo naman mga kosa na sa panahon ng Pasko, umaangat talaga ang bilang ng krimen kahit saan kang sulok ng Pinas kaya’t nasa timing itong proyekto ni Hernia. Dipugaaaaa! Hehehe! Puro pang PNP chief na itong programa ni Hernia ah?
Narito ang dapat katakutan ng bulakbl cops sa anti-crime program ni Hernia. Kapag na-assign sila sa isang lugar sa Metro, hindi sila puwedeng umalis dahil isang pindot lang ni Hernia sa app ay mabubuking na sila. Lahat ng naka-assign sa isang puwesto, ay ililista ang fone number at puwedeng tawagan sila. Kaya’t sinisiguro ni Hernia sa Metro Manilans na hindi mawwalan ng pulis sa kapaligiran nila. Hindi naman parusa itong anti-crime app ni Hernia dahil makikita kung sinong pulis ang palaging nagreresponde sa kriminalidad at may nakalaang din premyo sila. Eh di wow! May 5,000 ng pulis ang nakadeploy sa crime-prone areas ng Metro at balak ni Hernia na dagdagan pa sila. Aangat ang imahe ng PNP dito sa mga programa ni Hernia. Abangan
Malaki ang problema ng mayor ng Agoncillo, Batangas kung saan dadalhin ang kanyang cons­tituents na sinalanta ng Bagyong Kristine. Ang Agon­cillo ang isa sa pinakagrabeng sinalanta ng bagyo kung saan maraming bahay ang nawasak at inanod ng baha. Bukod sa baha, nagkaroon din ng mga pagguho ng lupa kung saan may mga natabunang bahay. Kalunus-lunos ang tanawin na maraming nasirang bahay, tulay at mga pananim sa nasabing bayan.

Ngayong nananalasa ang Bagyong Leon, problema ng mayor ng Agoncillo kung saan ililikas ang kanyang mga kababayan kapag ipinatupad ang forced evacuation. Wala silang mapagdadalhan. Ang mga katabing bayan ay mayroon ding evacuees. Ang payo ng mayor sa mga nasasakupan ay makituloy muna sa mga ka­mag-anak. Sabi ng mayor, malaki ang naging aral nang paghagupit ng Bagyong Kristine kaya ipatutupad na ang forced evacuations kung may tatamang bagyo. Ang problema nga lamang ay walang pagda­dalhan dahil maski ang mga school ay napinsala rin.
Ang problema sa evacuation centers ay hindi na natapus-tapos. Paano matatapos ay hindi naman inu­­umpisahang gumawa ng mga evacuation centers. At kapag tumama na ang bagyo, lindol, baha at pagputok ng bulkan ay saka lamang ito naaalala. Walang ginaga­wang hakbang ang local government units (LGUs) para gumawa ng evacuation centers. Nasanay na kapag may mga evacuees, sa mga school dadalhin o kaya’y sa covered court o simbahan. Paano kung nasira rin ang eskuwelahan at iba pa?
Taun-taon, mahigit 20 bagyo ang tumatama sa bansa. At sa kabila nito, walang makaisip na gumawa ng ma­tibay at desenteng evacuation centers para sa mga biktima ng bagyo.
Lagi nang eskuwelahan ang inaasahang evacuation centers. Dahil din sa nakaugaliang paggamit sa mga eskuwelahan, apektado ang pag-aaral ng mga estud­yante. Dahil ginagamit ng evacuees, nasisira ang mga school dahil na rin sa kagagawan ng mga ito. Maraming nasasalaula. Pagkatapos manirahan ang evacuees, kaila­ngang ipakumpuni at dagdag gastos ito sa gob­yerno.
Malaking hamon sa LGUs na magpagawa ng sari­ling evacuation centers sa bawat barangay. Iprayo­ridad ito upang hindi na mamroblema sa tuwing may darating na kalamidad. Kung may evacuation centers­, kusa nang tutungo rito ang mga tao at wala nang mang­­yayaring forced evacuations.

Nandito na naman tayo, mga KasamBuhay! Nakakalungkot na "circus" na lamang ang ginagamit para tawagin ang filing of candidacy at eleksyon sa 'Pinas. Pero gaya nga ng sabi ng iba, magsisimula lang ang pagbabago kung aaminin natin kung ano ang dapat baguhin.
Pero aminin man natin o hindi, ang pagbaba ng kalidad ng mga hinahalal natin bilang opisyales ay maraming masamang epekto na hindi agad bumubungad. Isa na rito ang "circus" na tumambad sa atin kamakailan lamang.
Sa loob ng 8 araw na itinakda ng Comelec bilang filing period, nagsisulputan para kumandidato ang ilang mga artista (o dating artista), kamag-anak ng artista, kamag-anak ng politiko, at maging mga social media influencer at vlogger.

Araw ng mga Santo ngayon. Bukas ang Araw ng mga Kalu­luwa. Para sa Pilipino iisang piyesta opisyal ang dalawang araw. Tinuturing nating santo ang ating mga yumao. Bumi­bisita tayo sa mga sementeryo: Sa angkan ng isang magulang sa Nov. 1 at sa isa pang magulang sa Nov. 2.
Hindi bale na malimit tayong mabulyawan at mapalo ng nanay o tatay nu’ng bata pa mahal natin sila. Ku’ng nasa nitso na ang labi nila, ang kaluluwa naman ay nasa langit.
Kakaiba ang estatwa sa ibabaw ng isang nitso sa semen­teryo sa Tugatog, Malabon. Baligtad ang eksena. Nakabulagta si San Miguel habang malugod siyang sinusuwag ni Satanas.
Kuwento ng matatanda, malupit na Satanista ang nakalibing doon. Ku’ng totoo ito, bakit kaya hindi siya napatawad ng mga kaanak. Ipinagtayo pa ng kakila-kilabot na rebulto.
Nasasariwa ang malulungkot-matatamis na alaala kapag bumibisita sa minamahal sa sementeryo. Kinakausap sila nang pabulong habang iniiskoba ang lapida at ginugupit ang damo.
Hindi tayo nakokontento sa puting marmol. Pinapalitan ito ng mamahaling itim na bersyon, na ginto ang mga titik. Ku’ng may pera, nagpapatayo pa ng mausoleo, aircondi­tioned at may mural ng kung sinong sikat na pintor.
Masaya sa sementeryo tuwing Nov. 1 at Nov. 2. Nagtitipun-tipon ang mga angkan. Nagpapalitan ng balita ang magpipinsan. Ang mga bata ay bumubuo ng bolang wax mula sa tulo ng kandila.
Hindi bale na bawal magdala ng alak at music player. Hindi bale na maputik ang mga pasilyo. Sapat na ang kwentuhan tungkol sa multo, at tuksuhan kung sino ang susunod na ililibing. Huwag lang kalimutan ang pagdasal para sa mapayapang paghimlay.

SA mga inamin ni dating President Rodrigo Duterte sa Senado noong Lunes ukol sa extra-judicial killings (EJKs) sa panahon ng kanyang panunungkulan, dapat siyang kasuhan at litisin. Mistulang “sinusiang laruan” ang dating Presidente nang tuluy-tuloy na aminin ang mga pagpatay ng “Davao death squad” na binubuo umano ng mga gangsters at mayayaman.
Ngayong umamin na si Duterte, dito masusubok ang gobyerno ni President Ferdinand Marcos Jr. na ipa­tupad ang batas laban sa mga gumawa ng karumal-dumal na krimen. Sa kasalukuyan, ayaw ni Marcos na bumalik ang bansa para maging miyembro ng International Criminal Court (ICC) dahil gumagalaw daw naman ang justice system sa bansa. Hindi na raw ka­ilangan ang ICC sapagkat nanghihimasok lamang ang mga ito. Ipakita ng kasalukuyang administrasyon na gumagalaw nga ang hustisya sa pamamagitan ng pagsasampa ng kaso at litisin ang dating Presidente.
Walong oras humarap sa pagdinig si Duterte at tahasang inamin ang madugong giyera at ipinagtanggol ito kung bakit ginawa. Sabi ni Duterte, ginawa niya ito dahil mahal niya ang bansa. Hindi raw dapat kuwes­tiyunin ang kanyang mga patakaran at hindi ka­ilan­man siya hihingi ng tawad dahil ginawa lamang niya ang dapat gawin.
Bilang Presidente raw, ang kanyang tungkulin ay protektahan ang bansa at ang mamamayan. Huwag din daw husgahan ang pulis sapagkat sinunod lamang ng mga ito ang utos niya. Siya na lang daw ang ikulong. Kawawa naman daw ang mga pulis dahil nagtatrabaho lamang daw ang mga ito. Siya raw ang tanging may responsibilidad sa lahat sa pagpapatupad ng war on drugs.
Nang tanungin si Duterte ni Senator Risa Honti­veros kung sinu-sino ang pitong miyembro ng DDS, sinabi ng dating Presidente na hindi niya maalala dahil matanda na siya, edad 73 na siya. Pero sinabi na “libu-libo” ang napatay sa war on drugs sa panahon ng kanyang pamumuno.
Noon ay mariing itinatanggi ni Duterte na may “DDS” pero ngayong sa kanyang bibig na nanggaling na totoo ito, malaki ang kahaharapin niyang kaso. At maski si Senate President Chiz Escudero ay nagulat nang ipagmalaki pa ito ni Duterte.
“Meron akong death squad, pito, pero hindi ‘yang mga pulis. Sila rin ‘yong mga gangster. ‘Yung isang gang­ster uutusan ko, patayin mo ‘yan! Kung hindi mo pa­tayin ‘yan, patayin kita ngayon,” sabi ni Duterte sa pagdinig.
Dapat gumalaw ang hustisya sa bansa sa pag-amin na ito. Pagulungin ang batas.

Paano nahuhulog ang loob ng mga opisyales natin sa kala­bang Chinese? Ito ang kuwento sa akin ng mga imbestigador:
Unti-unti “nanliligaw” ang Chinese na negosyante, may pasugalan, “estudyante” at “turista”. Una, pakakainin at lala­singin ang target na pulis, Customs, Immigration, retirement, gaming, higher education, labor, consular, at freeport officer. Sa totoo bawal magpalibre ang opisyales, pero marurupok sila.
Ikalawa, bibigyan ng seksing babae. Kapag kumagat sa pain ang opisyal, hindi na siya makakawala. Dalawa na ang krimen niya: pagtanggap ng suhol at prostitusyon.
Ikatlo, aabutan na ang opisyal ng sobreng may cash. Lango at nagpakasasa na, ibinenta pa ng opisyal ang sari­ling kalu­luwa. Kulaboretor na siya sa anumang hiling ng Chinese.
Aakto nang bodyguard ang pulis. Magpipikit mata ang taga-Customs at Immigration sa ipinupuslit na droga, armas, uniporme, at tauhan. Mag-iisyu ng papeles sa “retiree” at “estudyante”, maski edad sundalo ito, 30-35. Lilisensiyahan ang pasugalan o negosyo maski peke ang papeles. Papayagan na walang building permit at fire extinguishers.
Kung magkabistuhan, “aayusin” din ang huwes, piskal, heneral, at mambabatas. Lahat nakasahod ang kamay.
Karumal-dumal ang mga krimen nila. Hindi nila maa­amin sa kanilang pamilya kung saan nanggaling ang ipi­nangkakain. Kung may giyera, bitay o pagbaril sa batok ang parusa. Maski tapos na ang giyera, maari pa rin silang usigin ng tadhana.
Ganyan ang nangyari sa mga kulaboretor nu’ng panahon ng Hapon at ikinulong sa Bilibid nu’ng Liberation. Paglaya nila, kinidnap sila ng mga dating gerilya. Karamihan, isi­nakay sa bangka sa Laguna de Bay. Ginapos ang mga kamay. Sa gitna ng lawa hinataw ng sagwan sa batok at inihulog sa malalim na tubig.

Maraming nag-aabang kung sisipot ba si dating President Rodrigo Duterte sa hearing ng Senate Blue Ribbon Committee sa Miyerkules (Oktubre 30).
Ang hearing ay may kaugnayan sa extra-judicial ­killings (EJKs) noong kapanahunan ng administrasyong Duterte.
Ang imbitasyon ng Senate Blue Ribbon Committee ay pinadala ni Senator Aquilino Pimentel III.
Si Pimentel ang mamumuno sa Blue Ribbon na mag-iimbestiga sa EJKs at reward system sa PNP. Una nang sinabi ni Sen. Bato dela Rosa na siya ang mamumuno sa pag-iimbestiga pero marami ang tumutol dahil “self serving”.
Ang unang tumutol ay si Senate President Chiz Escudero. Kaya napagkasunduan na ang Senate Blue Ribbon ang magsasagawa.
Hinihiling naman ng Senado kay Duterte na magpakita o dumalo ito sa nasabing pagdinig.
Hindi naman kaila sa lahat na hindi sinipot ni Duterte ang imbitasyon ng House quad committee ukol pa rin sa EJKs noong Lunes.
Sinabi ni Duterte na hindi maganda ang kanyang pakiramdam ng araw na iyon.
Kagagaling lang daw niya sa biyahe sa Maynila kung saan marami siyang mga okasyong dinaluhan.
Kaya sa darating na Miyerkules ang tanong ay kung dadalo ba sa pagdinig ng Senado si Duterte o hindi?
Abangan.

Ang Sierra Madre mountain range ang nagbibigay ng proteksiyon sa 10 probinsiya mula Cagayan hanggang Quezon sa mga bagyong nagmumula sa Pacific Ocean.
Tahanan ang Sierra Madre ng halos 40 percent ng forest cover ng Pilipinas at ng mayamang biodiversity na 3,500 plant species, 58 percent dito ay katutubo.  Nagsisilbi rin itong carbon sink dahil sumisipsip sa carbon dioxide sa kalawakan na nakakatulong upang matimpla ang temperatura ng panahon.
Ang kahalagahan ng Sierra Madre ay napatunayan nang manalasa ang Bagyong Kristine sa Southern at Northern Luzon. Dahil sa ginawang proteksiyon ng Sierra Madre, marami ang nagsumamo, kabilang ang mga opisyal ng pamahalaan, na alagaan at isalba ang mountain range.
Sinisira ang Sierra Madre ng mga proyektong Kaliwa Dam sa Rizal-Quezon boundary, Ahunan Dam sa Laguna, at Pacific Coast Cities Project (PCCP).
Apektado ang 80,000 ektarya ng Sierra Madre sa Dingalan, Aurora at General Nakar, Quezon sa planong industrial at economic zones, educational centers at tourism areas. Banta rin ito sa kabuhayan ng mga katutubong Dumagat sa lugar dahil aagawan sila ng lupa.
Papaliit na ang flora at fauna ng Siera Madre dahil sa pagtatayo ng Kaliwa Dam kung saan 67 endangered species ang nasa lugar. Ang 1400-megawatt Ahunan Hydropower Project ay magpapalala sa pagbaha tuwing tag-bagyo.
Magtulung-tulong para maisalba ang Sierra Madre. Huwag hayaang masira at mawasak ang nagpuprotekta sa Luzon sa tuwing may mananalasang bagyo.


